Moderneissa ja monimutkaisissa yhteiskunnissa ihmiset elävät yhä enemmän luomiensa symbolien varassa ja tärkeimpiä niistä kielen ohella on kellonaika.

Tänä päivänä teollistuneissa maissa kellonajan tahdittama elämä on itsestäänselvyys. Se koetaan jopa luonnonilmiön kaltaisena.

Kellonaika on yhtä itsestään selvää kuin ilma, jota hengitämme, tai aurinko, joka nousee ja laskee. Se on asia, jota ei enää aseteta kyseenalaiseksi. Kaksi kertaa vuodessa on kuitenkin oikeus ja myös velvollisuus puuttua tähän luonnonilmiön kaltaiseen järjestelmään siirtämällä kellojemme viisareita joko tunti taaksepäin siirryttäessä talviaikaan tai tunti eteenpäin siirryttäessä kesäaikaan. Ainakin erittäin pakottavasta asiasta on kyse, koska meistä tuntuu siltä, että kello jopa hallitsee elämäämme. Sosiologi Sorokin on kuvannut tilannetta hyvin jo vuosisatamme alkupuolella sanoen, että ihmeellisen täydellinen kellonaika kontrolloi koko elämäämme äärimmäisen tyrannimaisesti. Ilman kelloja emme voi elää. Liikumme, teemme työtä, toimimme, syömme, nukumme, rakastamme, riitelemme, opimme, rukoilemme ja elämme kellon mukaan. Kellonaika on toimintamme korkein lainsäätäjä. Ihmisillä on lähes välttämätön tarve tietää, mitä aika on eli paljonko kello on.

Tietämättömyys oikeasta ajasta on samaa kuin olla ilman rahaa yhteiskunnassa, missä melkein kaikki ihmisten tarvitsemat hyödykkeet on sidottu rahaan. Vastaavasti moderneissa yhteiskunnissa melkein kaikki sosiaaliset toiminnot on sidottu kellonaikaan. Voidaan sanoa, että tämä ajan tietämisen tarve ja kaikkialle tunkeutuva aikatietoisuus on niin pakottava, että moderneissa yhteiskunnissa elävät ihmiset kuvittelevat jopa, että heidän oma ajantajunsa olisi yhteistä ihmisille kaikkialla. Motiivi mekaanisen kellon kehittämiselle tulee keskiajan luostareista. Munkit olivat ensimmäisiä, jotka ottivat käyttöön yhteisön elämän tarkan ajallisen säätelyn, ja vieläpä sellaisen säätelyn, joka ei suoraan kytkeytynyt luonnon rytmeihin. Jos jokainen nyt siirtäisi kellonsa viisareita sattumanvaraisesti, niin sekä koko yhteiskunta että myös yksilö itse joutuisi hyvin nopeasti kaoottiseen tilaan. Siirto on tehtävä samassa tahdissa.