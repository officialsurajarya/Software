Multatuli, pseudoniem van de schrijver Eduard Douwes Dekker, werd geboren in Amsterdam op 3 maart 1820. Op 18-jarige leeftijd vertrok hij naar Batavia (het huidige Jakarta) waar hij werkte bij de rekenkamer. Vier jaar later, in 1842, werd hij benoemd tot controleur in een afgelegen gebied op Sumatra. Door rechtvaardigheidsgevoel gedreven trok hij zich het lot van de inheemse bevolking (de zogenaamde inlanders) zeer aan. Korte tijd later werd hij overgeplaatst naar Padang. Daarna was hij in diverse ambtelijke functies werkzaam op Java. Hij leerde Everdina Huberta van Wijnbergen kennen, met wie hij in 1846 trouwde. Na dit huwelijk werd hij benoemd tot commies in Purworedjo, in 1848 gevolgd door een benoeming als secretaris op Celebes. In 1851 werd hij bevorderd tot assistent-resident op Ambon.

Om gezondheidsredenen vertrok hij in 1852 naar Europa om in 1855 terug te keren naar Batavia. In 1856 werd hij, door persoonlijke bemiddeling van de gouverneur-generaal A.J. Duymaer van Twist, aangesteld tot assistent-resident te Lebak. Uit aantekeningen van zijn voorganger Carolus, en later ook uit eigen ervaring, bleek dat de inheemse bevolking werd onderdrukt door de regent. Als assistent-resident trachtte hij door overleg de misstanden tegen te gaan, echter zonder resultaat. Daarop diende hij een aanklacht in tegen de regent, Karta Natta Nagara, en diens assistenten zonder inhoudelijk op de klachten in te gaan. De resident van Bantam, Brest van Kempen, ging hiermee niet akkoord en regelde overplaatsing. Teleurgesteld nam hij ontslag, maar na zijn vertrek werden de klachten alsnog onderzocht en gegrond verklaard, hetgeen echter niet tot herbenoeming leidde. Daarop keerde Dekker terug naar Europa. In een poging in een bestuursfunctie te worden hersteld en om de aandacht te vestigen op de situatie van de inheemse bevolking, schreef hij zijn meesterwerk "Max Havelaar", een in romanvorm geschreven verslag van zijn ervaringen in Nederlands-Indie. In 1860 werd het boek, onder zijn schrijversnaam Multatuli (Lat. multa tuli = ik heb veel gedragen) door Jacob van Lennep gepubliceerd. Alhoewel alom bewonderd, bracht het werk niet datgene waarop hij hoopte en nog lang zou blijven hopen: genoemd eerherstel en een bestuursfunctie.

Ondertussen probeerde hij, overigens aanvankelijk met weinig succes (Uitgever en vriend G.L.Funke en de letterkundige Carel Vosmaer toonden uiteindelijk het grote belang van Multatuli's werk aan waardoor het hem beter ging), rond te komen van het schrijven van boeken en essays. In een brochure "Over vrijen arbeid in Nederlands-Indie" richtte hij zich tegen de koloniale politiek van de toenmalige liberale regering van minister Rochussen, een politiek die zijns inziens de situatie van de inheemse bevolking bepaald niet ten goede kwam.

Vanaf 1862 verschenen in losse afleveringen notities waarin hij uiterst subjectief, aan de hand van verhalen, opmerkingen, aforismen, parabels, herinneringen, romans en voorspellingen een kritisch commentaar gaf op alle mogelijke maatschappelijke, godsdienstige en literaire misstanden, een beroep deed op het geweten van de mensen, en ze aanspoorde van hun vooroordelen (ten aanzien van medemensen) af te zien. Verdeeld over vele notities schreef hij o.a. de Geschiedenis van Woutertje Pieterse (Myn voornemen was in den Wouter eene schets te geven van den stryd tusschen laag en hoog, van zieleadel en ploertery).

Multatuli's werk is van grote invloed geweest. Zijn Max Havelaar leidde tot grotere belangstelling voor de Nederlandse gebieden overzee en haar inwoners, en uiteindelijk tot meer moraal in de politiek. Douwes Dekker (later en zeker nu meer bekend dan Multatuli) had een grote afkeer van religie, godsdienst en kerk. In plaats hiervan wees hij de mensen op hun morele plichten, de noden van arbeiders, de rechten van vrouwen, de hypocrisie in het algemeen, de alom heersende bekrompenheid en de gebreken in het onderwijs om maar wat te noemen. Een belangrijke bijkomstigheid was, dat hij door zijn levendige schrijfstijl een vernieuwing in de Nederlandse literatuur teweegbracht. 
