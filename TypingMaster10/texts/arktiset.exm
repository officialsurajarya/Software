Arktiset alueet ovat paljon muutakin kuin kylmää, pistelevää tuulta ja silmänkantamattomiin ulottuvaa jääautiomaata. Arktisilla alueilla elää joukko äärimmäisiin oloihin sopeutuneita eläimiä sekä kansoja, joiden esi-isät saapuivat seudulle jo kymmeniä tuhansia vuosia sitten. Luonto vaihtelee paljakkakasvillisuudesta sinisiin vuoriin, sinirikkoniityistä kirkasvetisiin järviin.

Arktiseksi vyöhykkeeksi luokitellaan tavallisesti napapiirin pohjoispuolinen alue. Vallitsevat olosuhteet ovat usein ankarat. Subarktinen vyöhyke taas sijaitsee boreaalisella havumetsävyöhykkeellä, arktisen vyöhykkeen ja lauhkean lehtimetsäalueen välissä.

Arktinen alue voidaan määritellä monella eri tavalla. Kansainvälisessä yhteistyössä arktinen alue yleensä kattaa alueen, jonka eteläraja kulkee Skandinavian kohdalla pohjoisen napapiirin  kohdalta. Suomen poliittisesti määritelty arktinen alue on napapiirin pohjoispuolinen alue, vaikka luonnontieteelliseltä kannalta alue onkin subarktista luontoa. Arktinen alue voidaan määritellä myös ilmaston mukaan, jolloin arktinen alue sijoittuu pohjoiseen niiltä alueilta, joiden kesäkuun keskimääräinen lämpötila on enimmillään +10 celsiusastetta. Rajaus voidaan tehdä myös metsärajan mukaan. 

Arktisille alueille on ominaista ilmaston kylmyys ja kuivuus sekä voimakkaat valonmäärän vaihtelut. Lumi ja jää peittävät suurinta osaa alueesta. Osa jäättömistä alueista on ikiroudassa, ja laajat alueet voivat olla ilman kasvipeitettä. Ilmasto on oikuttelevaa: sää voi vaihdella nopeasti auringonpaisteesta myrskyyn. Mantereilla kylmät talviaikaiset korkeapaineen alueet ovat vallitsevia, mutta rannikoilla vallitsee mereinen ilmasto. Meren läheisyys tasaa lämpötilavaihteluja ja leudontaa ilmastoa. Arktinen alue on helposti haavoittuvaa johtuen muun muassa lyhyestä kasvukaudesta.

Subarktisille alueille ovat tyypillistä havumetsät, lukuisat järvet ja suot. Subarktiset alueet sijaitsevat arktisen vyöhykkeen eteläpuolella, boreaalisella havuvyöhykkeellä. Fennoskandinaviassa ja Kuolan niemimaalla subarktinen vyöhyke on pohjoisempana kuin muualla, koska Golf-virta nostaa keskilämpötilaa jopa kymmenellä asteella.

Pohjoinen luonto vaihtelee vuodenaikojen mukaan: talvisin seutua peittää valkoinen lumi- tai jääpeite, ja revontulien tanssia näkee usein öisellä taivaalla. Kesäisin maasta nousee sitkeitä, värikkäitä kukkia. Alkaa lyhyt, kiihkeä kasvukausi.

Arktisten alueiden lajikirjo on suhteellisen pieni verrattuna moniin muihin maapallon alueisiin. Vaikka lajeja on vähän, voivat lajin yksilömäärät olla suuria. Samaa lajia voi tavata arktisten alueiden eri osissa, koska ympäristöolosuhteet ovat eri puolella arktista melko samankaltaiset. Lisäksi itä-länsituulet ja muinainen maayhteys Beringinsalmen kautta ovat lisänneet lajien leviämistä maasta toiseen.

Tundralla kasvaa lähes tuhat kukkivaa kasvilajia. Tyypillisiä kasveja ovat esimerkiksi jääleinikki ja lapinvuokko. Muita yleisiä kasveja ovat vaivaiskoivu, tunturipaju sekä erilaiset varpukasvit. Myös jäkäliä ja sammalia kasvaa runsaasti. Kylmästä ilmasta huolimatta hyönteispölytys on yleistä.

Tyypillistä arktisten alueiden eläimille ovat paksu rasvakerros, lyhyet raajat ja häntä sekä pienet korvat. Nämä auttavat lämmön säätelyssä ankarissa olosuhteissa.

Arktisten alueiden suurimpia kasvissyöjiä ovat karibu, peura ja myskihärkä, pienempiä kasvissyöjiä mm. sopulit ja napajänikset. Euroopan tundra-alueitten pieniä saalistajia ovat uhanalainen naali ja näätäeläimiin lukeutuva kärppä.

Keväisin arktiselle tundra-alueelle saapuu valtavat määrät muuttolintuja. Lintujen joukosta löytyy muun muassa sirrejä, kurppia, kiuruja ja sirkkuja. Tundralla sijaitsevat lukuisat kosteikot houkuttelevat vesilintuja ja kahlaajia. Alueen petolintuja ovat esimerkiksi tunturipöllö ja tunturihaukka.

Arktisten merialueiden rannikoilla ja ahtojäillä elää jääkarhu. Hyisissä pohjoisen vesissä viihtyvät esimerkiksi mursu, valaat ja hylkeet sekä lohi, kolmipiikki, nieriä sekä turskansukuiset kalalajit.